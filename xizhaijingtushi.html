<!DOCTYPE html>
<html lang="en">
<head>
    <meta charset="UTF-8">
    <title>西斋净土诗</title>
    <style>
        p {
            font-size: 50px;
        }
        a {

        }
    </style>
</head>
<body>
<a href="#huai_jing_tu_shi">怀净土诗</a>
<a href="#quan_nian_fo_pian"></a>

<h3 id="huai_jing_tu_shi">怀净土诗</h3>
<p>
    有个弥陀自在心，才生一念隔千岑。<br>
    于中岂待回光照，直下翻为向外寻。<br>
    绿水青山皆妙体，黄莺紫燕总玄音。<br>
    凡夫只为贪瞋重，不觉身栖宝树林。
</p>
<p>
    我佛真身不可量，大人陪从有辉光。<br>
    食时并是天肴膳，行处无非圣道场。<br>
    庭下碧流微吐韵，殿前瑶草细吹香。<br>
    十方一等庄严刹，终说西方出异方。
</p>
<p>
    万劫修行相好身，身光知是几由旬？<br>
    消磨岁月无穷寿，含裹虚空不老春。<br>
    四色蕅华香气远，诸天童子性情真。<br>
    况兼善友皆招我，来作逍遥快乐人。
</p>
<p>
    要观无量寿慈容，只在而今心想中。<br>
    坐断死生来去路，包含地水火风空。<br>
    顶分肉髻光千道，座压莲华锦一丛。<br>
    处处登临宝楼阁，真珠璀璨玉玲珑。
</p>
<p>
    每为娑婆苦所萦，谁闻净土不求生？<br>
    天人皆是大乘器，草木亦称三宝名。<br>
    处处园林如绣出，重重楼阁似生成。<br>
    诸贤莫怪归来晚，见说芙蕖始发荣。
</p>
<p>
    却望金莲宝界遥，楼台一一倚云霄。<br>
    黄莺韵美春长在，玉树枝柔岁不凋。<br>
    流水有声随岸转，好花无数逐风飘。<br>
    野人自选归来日，何待诸贤折简招。
</p>
<p>
    此邦潇洒乐无厌，遥羡诸人智养恬。<br>
    座用真珠为映饰，台将妙宝作庄严。<br>
    纯金细砾铺渠底，软玉新梢出树尖。<br>
    眉相古今描不尽，晚来天际月纤纤。
</p>
<p>
    参差宝构倚层虚，纵有丹青画不如。<br>
    林影交飞金孔雀，水光倒浸玉芙蕖。<br>
    分明池上佛身现，宛转眉间毫相舒。<br>
    百亿三千大千界，尽令方寸摄无余。
</p>
<p>
    放下身心佛现前，寻常盈耳法音宣。<br>
    风柯但奏无生曲，日观长开不夜天。<br>
    行趁玉阶云冉冉，坐依珠树月娟娟。<br>
    凡夫到此皆成圣，不历僧祇道果圆。
</p>
<p>
    妙明觉体即如来，暂借莲华养圣胎。<br>
    瑞相且分三十二，流光何止百千垓。<br>
    庄严宝具相随到，细软天衣不假裁。<br>
    上品上生生死绝，尘尘刹刹紫金台。
</p>
<p>
    作佛何须向外寻，毫悬白玉面黄金。<br>
    人人有宝名如意，种种无求不称心。<br>
    第一义天离染污，出三乘海断飘沉。<br>
    自从彻证圆通后，耳畔常闻妙法音。
</p>
<p>
    未归极乐尚阎浮，漂泊风尘更几秋？<br>
    残梦频惊蕉叶雨，故乡只在蕅华洲。<br>
    屈伸臂顷无多地，高占人群最上头。<br>
    二大士心怜老病，何妨携手上层楼。
</p>
<p>
    法王治化宝莲宫，菩萨声闻满国中。<br>
    普覆犹如天在上，大明胜似日生东。<br>
    青螺髻接浮云岭，白玉毫辉跨海虹。<br>
    世出世间无比者，当知体性本来空。
</p>
<p>
    见得如来清净身，山河大地绝纤尘。<br>
    螺蛳蚌蛤神通妙，蚯蚓虾蟆法句真。<br>
    不用别求安养国，何须重结往生因。<br>
    一言勘破维摩老，堪作毗卢顶上人。
</p>
<p>
    纸画木雕泥塑成，现成真佛甚分明。<br>
    皈依不是他家事，福德还从自己生。<br>
    万树花开因地暖，千江月现为波清。<br>
    朝参暮礼常如此，在处皆通极乐城。
</p>
<p>
    念佛功深罪自除，身归极乐国中居。<br>
    丛林草木琼瑶接，大地山河锦绣舒。<br>
    香界来从移步后，宝莲结自放华初。<br>
    玉毫炳焕黄金面，天上人间总不如。
</p>
<p>
    天人莫不证神通，一一黄金色相同。<br>
    散众妙花为佛事，尽尘沙界起香风。<br>
    身光触体成柔软，乐具流音说苦空。<br>
    却倚雕栏望宝树，无边佛国在其中。
</p>
<p>
    经行地上尽奇珍，异草灵苗步步春。<br>
    国界初无三恶道，庄严自有众天人。<br>
    长空落日如悬鼓，大圣无时不现身。<br>
    从旷劫来今始悟，故乡曾不隔纤尘。
</p>
<p>
    满目池台锦绣横，祥光瑞霭灭还生。<br>
    了无酒色离烦恼，虽有天魔绝斗争。<br>
    渴饮醴泉多舞凤，高栖琼树足流莺。<br>
    待吾托质莲华后，却向琉璃地上行。
</p>
<p>
    池上蕅华华上人，佛光来照紫金身。<br>
    更闻妙法除心垢，尽救迷情出苦轮。<br>
    举步遍游尘点国，利生终满涅槃因。<br>
    娑婆界上光阴短，极乐知经几劫春！
</p>
<p>
    净土真为不死乡，云霞影里望残阳。<br>
    珠楼玉殿空为体，翠树金花密作行。<br>
    款款好风摇菡萏，依依流水带鸳鸯。<br>
    分明记得无生曲，便请知音和一场。
</p>
<p>
    一个浮泡梦幻身，如何只是纵贪瞋？<br>
    好寻径直修行路，休学愚痴放逸人。<br>
    护戒还同冰雪净，操心要与圣贤亲。<br>
    明明指出西飞日，有识还令达本真。
</p>
<p>
    几回梦到法王家，来去分明路不差。<br>
    出水珠幢如日月，排空宝盖似云霞。<br>
    鸳鸯对浴金池水，鹦鹉双衔玉树花。<br>
    睡美不知谁唤醒，一炉香散夕阳斜。
</p>
<p>
    风满瑶台水满池，华开菡萏一枝枝。<br>
    细听凫雁鸳鸯语，正是身心解脱时。<br>
    璎珞自然成宝玉，袈裟全不假机丝。<br>
    如来相好瞻无尽，所得明门誓忆持。
</p>
<p>
    遥指家乡落日边，一条归路直如弦。<br>
    空中韵奏般般乐，水上华开朵朵莲。<br>
    杂树枝茎成百宝，群居服食胜诸天。<br>
    吾师有愿当垂接，不枉翘勤五十年。
</p>
<p>
    一朵莲含一圣胎，一生功就一华开。<br>
    称身璎珞随心现，盈器酥酡逐念来。<br>
    金殿有光吞日月，玉楼无地着尘埃。<br>
    法王为我谈真谛，直得虚空笑满腮。
</p>
<p>
    珠王宫殿玉园林，坐卧经行地是金。<br>
    舍利时时宣妙响，频伽历历奏仙音。<br>
    返闻顿悟无生理，常住周圆不动心。<br>
    触目皆为清净土，来从旷劫到如今。
</p>
<p>
    曾于净土结因缘，二六时中现在前。<br>
    每到黄昏增善念，遥随白日下长天。<br>
    如来宝手亲摩顶，大士金躯拟拍肩。<br>
    不借胞胎成幻质，吾家自有玉池莲。
</p>
<p>
    莲台得坐最高层，我许凡夫愿力能。<br>
    顷刻人心翻作佛，斯须水观化为冰。<br>
    玉抽玛瑙阶前树，金匝琉璃地上绳。<br>
    无限天花满衣裓，十方佛国任飞腾。
</p>
<p>
    浊恶众生也可怜，菩提道果几时圆。<br>
    总云国土随心净，争奈形神被业牵。<br>
    正剑挥来藤落树，迷云散尽日流天。<br>
    虚空毕竟无遮障，净土滔滔在目前。
</p>
<p>
    一国巍巍一宝王，无朝无暮起祥光。<br>
    尼拘律树真金果，优钵罗华软玉房。<br>
    见体自明非日月，知春长在不冰霜。<br>
    又游佛刹归来也，赢得天葩满袖香。
</p>
<p>
    将参法会礼金仙，渐逐香风出宝莲。<br>
    红肉髻光流不尽，紫金身相照无边。<br>
    重重树网垂平地，一一华台接远天。<br>
    诸佛界中希有事，了如明镜现吾前。
</p>
<p>
    千楼万阁宝攒成，地是琉璃向下擎。<br>
    骨肉都融身转妙，尘埃不染思逾清。<br>
    林间玉叶敲风响，池底金沙透水明。<br>
    空界不知谁奏乐，凤箫龙笛有余声。
</p>
<p>
    无常无我法全该，水鸟风林岂异哉。<br>
    不动一尘常在定，遍游诸刹又归来。<br>
    凡夫本自同弥勒，知识何尝离善财。<br>
    堪忍便为清净界，觉花还向妄心开。
</p>
<p>
    土净令人道果圆，娑婆性习一时迁。<br>
    鱼离密网游沧海，雁避虚弓入远天。<br>
    来往轮回从此息，死生烦恼莫能缠。<br>
    无心即是真清泰，有染如何望宝莲？
</p>
<p>
    山云霭霭水泠泠，共说西方一卷经。<br>
    石虎却来岩下啸，泥人先往树间听。<br>
    风飘阳焰随波散，雨浥空花逐蒂零。<br>
    极乐此时堪驻足，弥陀何处不流形。
</p>
<p>
    无限风光赋咏难，乐邦初不厌游观。<br>
    十虚卷入秋毫末，一粟藏来天地宽。<br>
    玛瑙殿中金钉钹，珊瑚楼上玉阑干。<br>
    妙音历历闻人耳，何处飞鸣五色鸾。
</p>
<p>
    金银宫阙彩云端，念佛人居眼界宽。<br>
    宝树交加非一色，灵禽倡和有千般。<br>
    酥酡自注琉璃碗，甘露长凝翡翠盘。<br>
    不似雪山多药味，众生无福变成酸。
</p>
<p>
    不向娑婆界上行，要来安养国中生。<br>
    此非念佛工夫到，安得超凡愿力成。<br>
    香雾入天浮盖影，暖风吹树作琴声。<br>
    分明识得真如意，肯认摩尼作水晶？
</p>
<p>
    释迦设教在娑婆，无奈众生浊恶何。<br>
    欲向涅槃开秘藏，须从净土指弥陀。<br>
    白云半掩青山色，红日初生碧海波。<br>
    旷大劫来曾未悟，东西谁道没淆讹。
</p>
<p>
    粗境现前犹未识，法身向上几曾知。<br>
    可怜转脑回头处，错认拈香择火时。<br>
    口耳相传六个字，圣凡不隔一条丝。<br>
    堂堂日用天真佛，火急回光也是迟。
</p>
<p>
    兔角拈来纵复横，随君坐卧及经行。<br>
    不知自己如何是，却问弥陀作么生。<br>
    烂炒浮沤为供养，却教露柱饱彭亨。<br>
    铁船昨夜浮东海，要向须弥顶上撑。
</p>
<p>
    念念念时无所念，廓如云散月流天。<br>
    此人造罪令除罪，与佛无缘作有缘。<br>
    仙乐送归清泰国，好风吹上紫金莲。<br>
    遥闻妙偈琅琅说，不是声尘到耳边。
</p>
<p>
    或诗或偈演成章，塞破山人古锦囊。<br>
    净土不曾离秽土，东方何异在西方。<br>
    芙蓉冷落秋风早，蟋蟀哀吟夜漏长。<br>
    处处无非观自在，头头总是鼓音王。
</p>
<p>
    同人大似不相知，索我高吟《净土诗》。<br>
    实法何曾有些子，空拳只是诳婴儿。<br>
    虚空叠作红莲座，火聚开为白蕅池。<br>
    未免酬君颠倒欲，从头咂啖是愚痴。
</p>
<p>
    日夜思归未得归，天涯客子梦魂飞。<br>
    觉来何处雁声过，望断故乡书信稀。<br>
    几度开窗看落月，一生倚槛送斜晖。<br>
    黄金沼内如船蕅，想见华开数十围。
</p>
<p>
    曾闻白鹤是仙禽，日日飞来送好音。<br>
    便欲寄书诸善友，定应知我一生心。<br>
    长思乐土终归去，肯执莲台远访临？<br>
    百岁真成弹指顷，娑婆只恐世缘深。
</p>
<p>
    本性弥陀一句子，金乌玉兔解提撕。<br>
    须臾入海还飞上，顷刻升天又落西。<br>
    除却昼明并夜暗，更无圣悟与凡迷。<br>
    劝君归去不归去，愁杀春山蜀鸟啼。
</p>
<p>
    一寸光阴一寸金，劝君念佛早回心。<br>
    直饶凤阁龙楼贵，难免鸡皮鹤发侵。<br>
    鼎内香烟初未散，空中法驾已遥临。<br>
    尘尘刹刹虽清净，独有弥陀愿力深。
</p>
<p>
    咫尺金容白玉毫，单称名号岂徒劳。<br>
    晨持万遍乌轮上，夜课千声兔魄高。<br>
    岁阅炎凉终不倦，天真父子会相遭。<br>
    如何说得娑婆苦，苦事纷纷等蝟毛！
</p>
<p>
    故乡别早话归迟，何待君言我自知。<br>
    客路竛竮无一好，人生惆怅不多时。<br>
    苍颜历历悲明镜，白发毵毵愧黑丝。<br>
    载读南屏《安养赋》，屋梁落月见丰姿。
</p>
<p>
    娑婆苦海泛慈舟，此岸能超彼岸否？<br>
    直指迷源须念佛，横波径度免随流。<br>
    千生万劫长安泰，五趣三途尽罢休。<br>
    纵使身沾下下品，也胜豪贵王阎浮。
</p>
<p>
    人生百岁七旬稀，往事回观尽觉非。<br>
    每哭同流何处去，闲抛净土不思归！<br>
    香云玛瑙阶前结，灵鸟珊瑚树里飞。<br>
    从证法身无病恼，况餐禅悦永忘饥。
</p>
<p>
    人间苦乐事纵横，达者须寻径路行。<br>
    福报天宫犹有死，神栖佛国永无生。<br>
    风前鹦鹉琴三叠，水面芙蓉锦一絣。<br>
    作计欲归归未遂，他乡又见物华更。
</p>
<p>
    说着无常事事轻，饥餐渴饮懒经营。<br>
    一心不退思安养，万善同修忆永明。<br>
    净洗念珠重换线，坚持佛号莫停声。<br>
    妄缘尽逐空花落，闲向风前月下行。
</p>
<p>
    马鸣龙树是吾师，念佛参禅驾并驰。<br>
    五色云横日没处，一枝华拆眼开时。<br>
    玉音了了流仙偈，金采煌煌发令姿。<br>
    旷劫相逢真父子，欲将何物报恩慈！
</p>
<p>
    即心即佛断千差，名教名禅共一家。<br>
    果证无边身相好，光流不可说河沙。<br>
    余方妙丽终难并，本愿精深岂易夸。<br>
    大抵熏修须及早，临终免被业缘遮。
</p>
<p>
    一自飘蓬赡部南，倚楼长叹月纤纤。<br>
    遥知法会诸天绕，正想华台百宝严。<br>
    此界犹如鱼少水，微生只似燕巢檐。<br>
    同居善友应怀我，已筑浮图欠合尖。
</p>
<p>
    少年顷刻老还衰，须信无常日夜催。<br>
    九十六家邪智慧，百千万劫受轮回。<br>
    不存宝界华池想，争得刀山剑树摧。<br>
    但自净心生愿乐，此中贤圣许追陪。
</p>
<p>
    西行三十二河沙，彼国庄严是我家。<br>
    但用一真为种子，全将七宝作莲华。<br>
    娑婆极厌今生苦，懈慢无令后世差。<br>
    宝月顿从心水现，如今光影正交加。
</p>
<p>
    劳生能有几光阴，健只须臾病又侵。<br>
    常恐浮云蔽西日，须营净舍学东林。<br>
    可怜世上愚痴辈，不及华间智慧禽。<br>
    宝树亦能谈妙法，何妨坐听罢参寻！
</p>
<p>
    当年大士说圆通，只在如今日用中。<br>
    都摄六根归正念，尽回三业向真空。<br>
    香林迥出圆生树，乐境高超自在宫。<br>
    总与弥陀心不异，光明寿量本无穷。
</p>
<p>
    学佛先须学苦空，心期妄尽障消融。<br>
    直居十二因缘外，横截三千世界中。<br>
    湛碧无痕开镜面，纯青绝点出莲丛。<br>
    男儿到此方奇特，快乐逍遥物我同。
</p>
<p>
    佛自凡夫到果头，亲曾历劫用功修。<br>
    净邦岂是天然得，大道初非物外求。<br>
    先悟色空离欲海，后严福慧泛慈舟。<br>
    今来古往皆如此，度尽众生愿未休。
</p>
<p>
    乱世人如虱在裈，炎炎火宅避无门。<br>
    早知佛国相期处，别有仙家不死村。<br>
    身相短长同父子，莲华开合表晨昏。<br>
    赤真珠树黄金屋，每夜飞来入梦魂。
</p>
<p>
    见说西方住处佳，凭高极目兴无涯。<br>
    世情每逐炎凉改，人事多因治乱乖。<br>
    白骨可怜萦野草，金台谁得挂庭槐？<br>
    劝君早结宗雷社，坐看云端宝仗排。
</p>
<p>
    琉璃地列紫金幢，翡翠楼开白玉窗。<br>
    文字可夸才不称，肉身未到意先降。<br>
    能言孔雀知多少，善语频伽定几双。<br>
    清梦正贪归路直，夜阑无奈鼓逢逢。
</p>
<p>
    刹海森罗一念包，于中不断圣贤交。<br>
    倾身送想浮云外，极目斜阳挂树梢。<br>
    潋滟金波随岸转，参差宝叶任风敲。<br>
    诸天叹我骎骎老，早晚鸡栖彩凤巢。
</p>
<p>
    赞佛言词贵直陈，攒花簇锦枉尖新。<br>
    自然润泽盈身器，无数光明涌舌轮。<br>
    称性庄严依报土，随机劝发信心人。<br>
    愿求功德池中水，尽涤娑婆世上尘。
</p>
<p>
    金作层楼玉作台，琉璃田地绝尘埃。<br>
    唯心净土无高下，自性弥陀不去来。<br>
    红日初非天外没，白莲只在意根栽。<br>
    众生障重须存想，想极情亡眼豁开。
</p>
<p>
    盘中一缕篆烟清，坐对疏林落月明。<br>
    凡质到头非死死，圣胎从本不生生。<br>
    了知解脱空无性，还入轮回度有情。<br>
    寄语前修菩萨子，临终莫忘远相迎！
</p>
<p>
    水无留影雁横天，真友相携不待缘。<br>
    金地往生诸佛子，玉池开尽四花莲。<br>
    虚空物象心恒尔，法界根尘事宛然。<br>
    我欲与君谈极乐，请君那暇少流连。
</p>
<p>
    何处全收念佛功，水光湛碧蕅华红。<br>
    广长舌覆三千界，清净门开二十空。<br>
    云网相连珠的烁，风柯自奏玉玲珑。<br>
    平生不结神仙愿，自小思归极乐宫。
</p>
<p>
    紫金身相白毫光，对现分明不覆藏。<br>
    铺地宝花行处匝，满盘甘露渴时尝。<br>
    本来清净初无染，何用熏衣自有香。<br>
    好似一轮西坠日，明朝依旧出扶桑。
</p>
<p>
    衣不伤蚕食不耕，水边林下好经行。<br>
    身心快乐无诸苦，依正庄严在一生。<br>
    念念佛光从口发，时时天乐遍空鸣。<br>
    却嫌鞋袜沾泥滓，千叶莲华向足擎。
</p>
<p>
    莫将胎狱比华池，早向池中占一枝。<br>
    却坐大莲成佛子，何烦慈母浴婴儿。<br>
    口餐法喜真肴膳，心得明门妙总持。<br>
    般若台前回定日，令人长忆雁门师。
</p>
<p>
    都言极乐向西寻，究竟不离清净心。<br>
    空影入池皆碧玉，日光穿树尽黄金。<br>
    事如梦幻虽非实，理到圆常却甚深。<br>
    八万四千真相好，请君危坐扣灵襟。
</p>
<p>
    当知大道绝浮沉，勿谓空门有浅深。<br>
    未入泥洹终作佛，频磨铁杵会成针。<br>
    骑鲸跨鹤非吾事，贯虱屠龙漫此心。<br>
    净土谁为问津者，临风不免自沉吟。
</p>
<p>
    如来愿海固难量，昼夜称名不暂忘。<br>
    梦见玉花扪玉树，身登金殿坐金床。<br>
    盘中豆子随声跃，舌上莲华遍界香。<br>
    待得工夫纯熟后，排云法侣共翱翔。
</p>
<p>
    岂待无心心自无，无心念佛佛同途。<br>
    但凭玉号珠轮转，略异山禽野鼠呼。<br>
    圣道形神元不二，禅门定慧必相扶。<br>
    从今净洗尘劳障，一掬清泠手自[奭+斗]。
</p>
<p>
    百亿劫中生死罪，才称名号尽消除。<br>
    迷时妄想同春梦，我佛真身等太虚。<br>
    宫殿水晶千柱匝，园林云锦万华舒。<br>
    痴心不是分高下，上上金台始可居。
</p>
<p>
    天乐声清匝地闻，宝阶花雨正缤纷。<br>
    千千万万金莲萼，两两三三白鹤群。<br>
    凡地直从心作佛，义天长布法为云。<br>
    体含知见香无尽，非是娑婆兰麝熏。
</p>
<p>
    八表同游只等闲，须臾飞去又飞还。<br>
    玉楼冉冉红云里，珠树亭亭紫雾间。<br>
    不立君王唯有佛，平铺世界断无山。<br>
    天人一样黄金色，尽未来时但少颜。
</p>
<p>
    须摩提国赞何穷，不与他方佛境同。<br>
    百味酸甜长满钵，一身轻健任游空。<br>
    初心便获无生忍，具缚能教宿命通。<br>
    今古往来留传记，尽尘沙界扇真风。
</p>
<p>
    五浊煎熬道未成，群贤修习誓非轻。<br>
    光中每出弥陀影，梦里亲书普慧名。<br>
    绣佛虽斋防退失，火车已现急求生。<br>
    临风莫洒杨朱泪，就我西方径路行！
</p>
<p>
    千年暗室一灯辉，万里苍蝇逐骥飞。<br>
    腊雪暗抽春草木，人心冥感佛枢机。<br>
    始从不动真金地，直过无边大铁围。<br>
    诸子出门车并息，野田空阔白牛肥。
</p>
<p>
    水若澄清月始临，金容佛影现吾心。<br>
    春风不易回枯木，磁石应难受曲针。<br>
    未得往生缘障重，必期成就用功深。<br>
    譬如九转丹砂力，一点能令铁化金
</p>
<p>
    幽居悄悄柏森森，不遣红尘染素襟。<br>
    一佛号收无量佛，后心功在最初心。<br>
    云开白月毫光满，雨过青山髻色深。<br>
    当念休生差别解，声声远唳尽玄音。
</p>
<p>
    曾闻金鼎炼硃砂，一服飞惊玉帝家。<br>
    轻举似风飘柳絮，美颜如日映桃花。<br>
    况修净业身心妙，兼得慈尊愿力加？<br>
    此是长生无比法，《仙经》十卷不须夸。
</p>
<p>
    蛣蜣本是转丸虫，自恨尘埋粪土丛。<br>
    下化鸣蝉离旧壳，高居饮露吸清风。<br>
    尘寰秽境须回首，宝阁香台可奏功。<br>
    未脱如今皮袋子，真身已遍大虚空。
</p>
<p>
    一带云山一草堂，一瓶净水一炉香。<br>
    心融有念归无念，日课朝阳到夕阳。<br>
    红杏雨余春正好，白莲风细夏偏长。<br>
    假如劫火烧千界，不动吾家圣道场。
</p>
<p>
    朝朝暮暮道心中，岁岁年年佛事同。<br>
    一往进修安乐界，六时朝礼法王宫。<br>
    方袍不厌香烟黑，坐具何妨手汗红。<br>
    如此出家今有几，灼然认得主人公。
</p>
<p>
    池中莲萼大如车，据实犹为小小华。<br>
    圣众略言千万亿，佛身知是几恒沙。<br>
    我闻妙德同慈氏，谁道弥陀异释迦。<br>
    南北东西清净土，尽归方寸玉无瑕。
</p>
<p>
    红莲常映白莲开，只有金莲不易栽。<br>
    念念若能离溷浊，生生从此脱胞胎。<br>
    且依彼国严新果，却遍他方发旧荄。<br>
    事与种莲无少异，根苗元向淤泥来。
</p>
<p>
    莲宫只在舍西头，易往无人着意修。<br>
    三圣共成悲愿海，一身孤倚夕阳楼。<br>
    秋阶易落梧桐叶，夜壑难藏舴艋舟。<br>
    幸有玉池凫雁在，相呼相唤去来休。
</p>
<p>
    髑髅不久化为尘，中有如来相好身。<br>
    浊恶本为清净国，死生元是涅槃因。<br>
    千般境界由心造，万种名言逐意陈。<br>
    世出世间无上士，曲开方便度迷人。
</p>
<p>
    千经万论不虚标，共指西方路一条。<br>
    念念刮磨心垢净，时时防护道芽焦。<br>
    栖莲静觉身安稳，得果轰传地动摇。<br>
    谩费工夫推甲子，娑婆大劫只崇朝。
</p>
<p>
    家在西头白玉京，老来难遣故乡情。<br>
    每瞻云际初三月，先注华间第一名。<br>
    密密疏疏琪树影，来来往往水禽声。<br>
    红楼紫殿春长好，纵有丹青画不成。
</p>
<p>
    近有人从净土来，池心一朵玉莲开。<br>
    正当萼上标名字，已向身前结圣胎。<br>
    极乐逍遥长不死，阎浮逼迫最堪哀。<br>
    法王特地垂慈愍，同坐黄金百尺台。
</p>
<p>
    吾身念佛又修禅，自喜方袍顶相圆。<br>
    曾向多生修福果，始依九品结香缘。<br>
    名书某甲深华里，梦在长庚落月边。<br>
    浊恶凡夫清净佛，双珠黑白共丝穿。
</p>
<p>
    念极心开见佛时，自然身到碧莲池。<br>
    火轮罪净千千劫，琼树光分万万枝。<br>
    善友深谈终不厌，灵禽妙语实难思。<br>
    功成果满须臾事，尚谓奔流闪电迟。
</p>
<p>
    无边大士与声闻，海众何妨逐品分。<br>
    一会圣贤长在定，十方来去总乘云。<br>
    谈玄树上摩尼水，念佛林间共命群。<br>
    坐卧经行无挂碍，天花随处落缤纷。
</p>
<p>
    悟来荆棘变琼林，露叶风枝亦解吟。<br>
    悬帝释瓶非苦果，赞声闻法是灵禽。<br>
    死生历历同双树，凡圣明明共一心。<br>
    毕竟故乡归去好，自家楼阁快登临。
</p>
<p>
    日出东方夜落西，当头一句显全提。<br>
    娑婆便是真清泰，菡萏何曾染淤泥。<br>
    五盖十缠元自断，众生诸佛本来齐。<br>
    不劳动步还家去，林木吟风水鸟啼。
</p>
<p>
    佛袈裟下失人身，重得人身有几人？<br>
    万行不如修白业，一心何苦恋红尘。<br>
    法王立誓丘山重，迷子思归涕泪频。<br>
    若解返观观自性，明珠百八总家珍。
</p>
<p>
    幻身便是法王身，其奈众生丧本真。<br>
    夜卧不妨朝又起，形同尤爱影相亲。<br>
    吉祥地现千华座，胸臆光腾卍字轮。<br>
    南北东西皆净域，教流刹刹与尘尘。
</p>
<p>
    若非念佛便参禅，参得禅时佛现前。<br>
    万丈碧潭从底净，一轮秋月向空悬。<br>
    直教表里光明透，尽见高低物象全。<br>
    只个法身无去住，方知不落断常边。
</p>
<p>
    提起数珠一百八，莫教蹉过活弥陀。<br>
    口无剩语心无念，珠不经穿玉不磨。<br>
    叠叠远山排海岸，声声幽鸟啭庭柯。<br>
    劝君莫把为奇特，饭了酣眠奈我何。
</p>
<p>
    西望红霞白日轮，仰观宝座紫金身。<br>
    一方土净方方净，十念心真念念真。<br>
    生极乐城终不退，尽虚空界了无尘。<br>
    向来苦海浮还没，何幸今为彼岸人！
</p>
<p>
    娑婆生者极愚痴，众苦萦缠不解思。<br>
    在世更无清净业，临终哪有出离时？<br>
    百千经里寻常劝，万亿人中一二知。<br>
    珍重大仙金色臂，早来携我入华池。
</p>
<p>

</p>
</body>
</html>